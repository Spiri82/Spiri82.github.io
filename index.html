<!DOCTYPE html>
<html lang="nl">
<head>
    <meta charset="UTF-8">
    <title>Open brief over hervorming van het Belgische begrotingsproces</title>
    <meta name="viewport" content="width=device-width, initial-scale=1">
    <meta name="description" content="Open brief aan de minister van Financiën over een structurele hervorming van het Belgische begrotingsproces, met voorstellen voor een middellangetermijnkader, uitgavenplafonds en meer transparantie.">
    <style>
        :root {
            font-size: 16px;
            --accent-color: #004f7a;
            --accent-soft: #e6f1f7;
            --text-color: #222222;
            --muted-color: #555555;
            --border-color: #dde3ea;
        }

        * {
            box-sizing: border-box;
        }

        body {
            margin: 0;
            padding: 0;
            font-family: system-ui, -apple-system, BlinkMacSystemFont, "Segoe UI", sans-serif;
            color: var(--text-color);
            background-color: #f5f7fa;
            line-height: 1.6;
        }

        .page {
            max-width: 900px;
            margin: 2.5rem auto;
            padding: 0 1.25rem;
        }

        header {
            background: white;
            border-radius: 0.75rem 0.75rem 0 0;
            padding: 1.75rem 2rem 1rem;
            border: 1px solid var(--border-color);
            border-bottom: none;
        }

        header .label {
            display: inline-block;
            padding: 0.1rem 0.55rem;
            font-size: 0.75rem;
            letter-spacing: 0.08em;
            text-transform: uppercase;
            border-radius: 999px;
            background: var(--accent-soft);
            color: var(--accent-color);
            margin-bottom: 0.75rem;
        }

        header h1 {
            margin: 0 0 0.4rem;
            font-size: 1.9rem;
            color: var(--accent-color);
        }

        header p.subtitle {
            margin: 0;
            font-size: 0.95rem;
            color: var(--muted-color);
        }

        main {
            background: white;
            border-radius: 0 0 0.75rem 0.75rem;
            border: 1px solid var(--border-color);
            padding: 2rem;
            border-top: none;
        }

        .meta {
            font-size: 0.9rem;
            color: var(--muted-color);
            margin-bottom: 1.5rem;
        }

        .meta span + span::before {
            content: "•";
            margin: 0 0.5rem;
            color: var(--border-color);
        }

        .salutation {
            margin-top: 1rem;
            margin-bottom: 1rem;
        }

        h2 {
            margin-top: 2rem;
            margin-bottom: 0.6rem;
            font-size: 1.25rem;
            color: var(--accent-color);
        }

        p {
            margin: 0 0 0.85rem;
        }

        ol.proposals {
            margin: 0.8rem 0 1.6rem 1.2rem;
            padding-left: 1rem;
        }

        ol.proposals li {
            margin-bottom: 0.25rem;
        }

        section {
            margin-bottom: 1.5rem;
        }

        .closing {
            margin-top: 2rem;
            margin-bottom: 1.5rem;
        }

        .signatories-section {
            border-top: 1px solid var(--border-color);
            padding-top: 1.5rem;
            margin-top: 1.5rem;
        }

        .signatories-section h2 {
            margin-top: 0;
        }

        .signatories-intro {
            margin-bottom: 0.75rem;
        }

        .signatories-list {
            list-style: none;
            padding: 0;
            margin: 0;
        }

        .signatories-list li {
            padding: 0.25rem 0;
        }

        .signatories-list span.role {
            display: block;
            font-size: 0.9rem;
            color: var(--muted-color);
        }

        footer.page-footer {
            text-align: center;
            font-size: 0.8rem;
            color: var(--muted-color);
            margin-top: 1.5rem;
        }

        @media (max-width: 640px) {
            header, main {
                padding: 1.25rem 1.25rem 1.25rem;
            }

            header h1 {
                font-size: 1.5rem;
            }
        }
    </style>
</head>
<body>
<div class="page">
    <header>
        <div class="label">Open brief</div>
        <h1>Voorstel tot hervorming van het Belgische begrotingsproces</h1>
        <p class="subtitle">
            Aan de minister van Financiën en Begroting<br>
            Met voorstellen voor een middellangetermijnkader, uitgavenplafonds en versterkte transparantie
        </p>
    </header>

    <main>
        <!-- Optioneel: datum / plaats -->
        <!--
        <div class="meta">
            <span>Brussel, [datum in te vullen]</span>
        </div>
        -->

        <p class="salutation">Geachte heer Van Peteghem,</p>

        <p>
            Het begrotingsproces in België kampt met hardnekkige structurele tekortkomingen. Elk najaar beginnen de
            federale onderhandelingen pas eind september, wanneer ministers zich terugtrekken in een begrotingsconclaaf
            om het budget voor het volgende jaar vast te leggen. In principe moeten die gesprekken in de eerste helft
            van oktober zijn afgerond, zodat de begrotingsdocumenten vóór 15 oktober kunnen worden ingediend bij de
            Kamer van Volksvertegenwoordigers en de Europese Commissie. In de praktijk staat op dat moment zelfs de
            omvang van de vereiste inspanning vaak nog niet vast. Daardoor raken deadlines in het gedrang en worden
            cruciale beslissingen ’s nachts en onder hoge tijdsdruk genomen. Dat leidt tot ondermaatse en kortzichtige
            keuzes.
        </p>

        <p>
            Het contrast met Nederland maakt duidelijk dat het anders kan. Terwijl in België de gesprekken dan nog
            moeten beginnen, presenteert Nederland op Prinsjesdag &ndash; de derde dinsdag van september &ndash; al
            een volledige, onderbouwde en publiek toegelichte begroting. Die stiptheid is alleen mogelijk omdat in
            Nederland al bij het begin van de regeerperiode politieke overeenstemming bestaat over het beoogde
            uitgaventraject.
        </p>

        <p>
            Hoewel het nieuwe Europese begrotingskader duidelijke doelstellingen en landentrajecten bevat, ontbreekt in
            België een nationaal verankerd, bindend langetermijnkader voor het begrotingsbeleid. Daardoor weegt de
            economische cyclus te zwaar door op de overheidsfinanciën. In gunstige jaren worden tekorten onvoldoende
            afgebouwd; in zwakkere jaren lopen ze verder op. Meevallers leiden vaak tot nieuwe uitgaven, terwijl
            tegenvallers worden opgevangen via hogere belastingen of extra schuldfinanciering. Bovendien ontbreken
            bindende afspraken tussen federale overheid, sociale zekerheid en regio’s, terwijl Europa wel een
            gecoördineerde begroting verwacht. Een geloofwaardig nationaal kader is nodig om het Europese traject op
            een consistente manier te vertalen naar federale overheid, sociale zekerheid en deelstaten. Het huidige
            proces biedt weinig stabiliteit en geeft onvoldoende richting om grote uitdagingen &ndash; zoals
            vergrijzing, stijgende zorgkosten, noodzakelijke investeringen, oplopende rentelasten en
            klimaatverplichtingen &ndash; tijdig en ordelijk aan te pakken.
        </p>

        <p>
            In deze brief formuleren wij vier voorstellen ter verbetering:
        </p>

        <ol class="proposals">
            <li>een middellangetermijnkader en uitgavenplafonds,</li>
            <li>een bindende verdeling van de inspanningen tussen de entiteiten van de overheid,</li>
            <li>een hervormde begrotingskalender, en</li>
            <li>een versterkte transparantie en verantwoordingscultuur.</li>
        </ol>

        <section id="middellangetermijnkader">
            <h2>Middellangetermijnkader en uitgavenplafonds</h2>

            <p>
                Binnen het begrotingskader moet de focus verschuiven naar de middellange termijn. Een trendmatig
                begrotingsbeleid laat de begroting gecontroleerd meebewegen met de economische cyclus, beschermt
                investeringen en creëert ruimte om toekomstige uitdagingen aan te pakken. De kern is dat niet langer
                elk jaar opnieuw wordt beslist hoeveel er precies moet worden bespaard of uitgegeven. In plaats daarvan
                worden meerjarige uitgavenplafonds vastgelegd, met duidelijke afspraken over de verdeling van de
                inspanningen tussen de federale overheid, de sociale zekerheid en de deeloverheden. Deze plafonds
                vormen samen een meerjarig uitgaventraject, dat expliciet moet worden afgeleid uit een realistisch pad
                naar houdbare schulddynamiek. Omdat de verkiezingen van de verschillende regeringen niet noodzakelijk
                samenvallen, ligt het voor de hand de beslissingsmomenten over deze middellangetermijnkaders te
                koppelen aan de Europese begrotingstrajecten.
            </p>

            <p>
                Uitgavenplafonds zijn vooraf vastgelegde maxima voor de overheidsuitgaven, gebaseerd op realistische
                economische verwachtingen. Ze bepalen niet hoe hoog de inkomsten zullen zijn, maar wel welk bedrag
                binnen een vooraf afgesproken traject maximaal kan worden uitgegeven. Deze plafonds kunnen worden
                geformuleerd op basis van een uitgavenbegrip waarbij rentelasten en cyclische werkloosheidsuitgaven
                buiten beschouwing blijven, in lijn met de Europese benadering. Daardoor vertaalt de conjunctuur zich
                vooral in de inkomsten en in de werkloosheidsuitgaven. Door die componenten met de cyclus te laten
                meebewegen, zonder onmiddellijke ingrepen te forceren, worden de negatieve effecten van een krimp
                gedempt en wordt vermeden dat een economische crisis automatisch leidt tot procyclische, slecht
                getimede besparingen.
            </p>

            <p>
                Uitzonderlijke omstandigheden, zoals oorlogen, natuurrampen, epidemieën of uitzonderlijk diepe
                recessies, moeten helder worden afgebakend. Zo kunnen tijdelijke afwijkingen van het traject worden
                toegestaan zonder het onderliggende langetermijnkader los te laten.
            </p>

            <p>
                Om het trendmatige begrotingskader te versterken volstaat het niet om louter uitgavenplafonds vast te
                leggen. Het is wenselijk daarnaast expliciete keuzes te maken over de rol van het inkomstenbeleid. Eén
                mogelijkheid is een duidelijk schot tussen inkomsten en uitgaven, zoals dat in Nederland wordt
                toegepast: hogere dan voorziene uitgaven worden gecompenseerd door lagere uitgaven elders, niet door
                hogere belastingen, terwijl meevallers aan de inkomstenzijde niet automatisch worden besteed en
                tegenvallers niet automatisch leiden tot onmiddellijke besparingen. Dat beperkt de gevoeligheid van het
                beleid voor conjuncturele schommelingen en vermindert de verleiding om het overheidsbeslag via
                kortetermijnbeslissingen systematisch te laten aangroeien.
            </p>

            <p>
                Een tweede mogelijkheid is te sturen op de netto-uitgaven, in lijn met het Europese begrotingskader,
                waarbij discretionaire veranderingen in belastingen en sociale bijdragen systematisch worden meegeteld.
                Alternatief kan de ontwikkeling van de fiscale en parafiscale druk expliciet worden vastgelegd in een
                meerjarig lastenpad, zoals in Nederland. In alle gevallen moeten fiscale uitgaven (aftrekken,
                vrijstellingen en gunstregimes) systematisch worden geïnventariseerd en ofwel als uitgaven, ofwel in
                het lastenpad worden opgenomen, zodat ze niet buiten beeld vallen.
            </p>

            <p>
                Cruciaal is dat een consistente combinatie van instrumenten wordt gekozen en dat deze keuze stevig in de
                regelgeving wordt verankerd, zodat het kader ook bij wisselende meerderheden stabiel blijft. De hoogte
                en samenstelling van het overheidsbeslag blijven daarbij politieke keuzes: regeringen kunnen
                discretionaire aanpassingen in belastingen en sociale bijdragen blijven doorvoeren, maar dan binnen
                duidelijke en voorspelbare langetermijnkaders.
            </p>

            <p>
                Investeringen moeten expliciet worden afgeschermd van kortetermijndruk. Omdat hun baten pas op langere
                termijn zichtbaar worden, worden ze bij begrotingsspanning al snel teruggeschroefd, met chronische
                onderinvestering als gevolg. Om te vermijden dat het investeringsbegrip te ruim of opportunistisch wordt
                ingevuld, kan worden aangesloten bij de technische definitie uit het Europees Systeem van Rekeningen.
                Tegelijk moeten heldere spelregels, transparante besluitvorming en onafhankelijk toezicht voorkomen dat
                projecten met een laag maatschappelijk rendement als “investering” worden doorgedrukt. Een minimale
                onderhoudsnorm, die het reguliere onderhoud van de publieke kapitaalvoorraad waarborgt, kan deze
                investeringspost aanvullen.
            </p>
        </section>

        <section id="afspraken-entiteiten">
            <h2>Nieuwe afspraken tussen entiteiten</h2>

            <p>
                De beslissingen over het meerjarige traject en de verdeling ervan over de entiteiten van de overheid
                moeten, binnen het Europese kader, juridisch bindend zijn en steunen op vooraf vastgelegde,
                transparante criteria, zoals demografie, uitgavenverantwoordelijkheid en draagkracht. Een
                escalatiemechanisme met duidelijke automatische correcties houdt de politieke druk hoog; boetes of
                tijdelijke inhoudingen van middelen mogen daarbij geen taboe zijn. Dit sluit aan bij het bestaande
                samenwerkingsakkoord inzake begrotingsbeleid, maar vergt een sterkere juridische verankering en
                afdwingbaarheid dan vandaag het geval is.
            </p>

            <p>
                Wanneer binnen een vooraf bepaalde termijn geen akkoord wordt bereikt over traject en taakverdeling,
                moet automatisch worden teruggevallen op een standaardpad, bijvoorbeeld gebaseerd op het advies van een
                onafhankelijke instelling. In België zou de Hoge Raad van Financiën hiervoor in aanmerking kunnen komen,
                mits deze instelling institutioneel wordt versterkt en als volledig onafhankelijk opererend orgaan wordt
                georganiseerd. Deze instelling moet een mandaat krijgen om voorstellen voor traject en taakverdeling te
                formuleren, de toepassing van uitzonderingsclausules te beoordelen en de uitvoering van de afspraken
                systematisch te monitoren. Dat gebeurt op basis van één gemeenschappelijke, onafhankelijke set
                macro-economische en budgettaire ramingen.
            </p>
        </section>

        <section id="begrotingskalender">
            <h2>Herziening begrotingskalender</h2>

            <p>
                Het jaarlijkse begrotingsproces moet aanzienlijk vroeger starten. De belangrijkste politieke keuzes
                zouden al in de lente moeten worden gemaakt, zodat de zomer kan worden gebruikt voor doorrekeningen en
                juridische toetsing. In augustus kan waar nodig worden bijgestuurd. Zo kan in september een
                transparante, doorgerekende en goed toegelichte begroting aan het publiek worden gepresenteerd. Dan
                rest er voldoende tijd voor parlementair debat en amendementen.
            </p>

            <p>
                Regeringswissels en lange formatieperiodes maken dat de federale overheid geregeld langere tijd werkt
                met voorlopige twaalfden, waarbij de uitgaven tijdelijk worden voortgezet op basis van de vorige
                begroting. In een systeem met duidelijke uitgavenplafonds moeten ook deze voorlopige twaalfden
                aansluiten bij het vastgelegde trendpad.
            </p>
        </section>

        <section id="transparantie-verantwoording">
            <h2>Transparantie en verantwoordingscultuur</h2>

            <p>
                Een vroegere start van het proces creëert ook de mogelijkheid om de begroting beter te documenteren voor
                het brede publiek, academici, beleidsmakers en de pers. Ramingen van de macro-economische situatie,
                doorrekeningen en evaluaties moeten worden uitgevoerd door onafhankelijke instellingen, op basis van
                realistische aannames. Zo wordt vermeden dat de regering zich rijk rekent, bijvoorbeeld via
                veronderstelde terugverdieneffecten. Verplichte rapportering over contacten tussen lobbyisten,
                ministers, kabinetten en parlementsleden verhoogt de transparantie over invloed en belangen.
            </p>

            <p>
                Na afloop van elk begrotingsjaar zou een Verantwoordingsdag moeten plaatsvinden, waarop de resultaten
                helder worden toegelicht aan het publiek, onderzoekers, de pers en beleidsmakers. Daarnaast moeten
                jaarlijks spending reviews worden uitgevoerd, waarin doelmatigheid, houdbaarheid en beleidsalternatieven
                systematisch worden geëvalueerd. Dat vergt een gerichte uitbouw van analytische capaciteit en datagebruik
                binnen de administratie en de betrokken instellingen, zodat deze doorlichtingen meer zijn dan een louter
                papieren oefening. Deze doorlichtingen moeten gebeuren volgens een non-veto-principe, zodat de volledige
                keuzeruimte zichtbaar wordt en geen opties vooraf politiek worden geblokkeerd. In dat kader moet ook een
                scenario met substantiële besparingen worden onderzocht, bijvoorbeeld voor 20% van het budget. Het doel
                is niet om zulke besparingen automatisch uit te voeren, maar om de impliciete keuzes inzichtelijk te
                maken en expliciet te bespreken.
            </p>
        </section>

        <section id="slot">
            <p>
                De voorgestelde hervormingen bieden een samenhangend kader om het begrotingsproces structureel te
                versterken. De concrete keuzes inzake uitgaven en belastingen blijven politiek; ons voorstel betreft de
                spelregels waarbinnen die keuzes tot stand komen. Een trendmatig beleid met duidelijke uitgavenplafonds,
                een hervormde kalender, bindende afspraken tussen overheidsniveaus, afgeschermde investeringen en een
                transparante verantwoordingscultuur kan de begroting minder afhankelijk maken van
                kortetermijnoverwegingen en ad-hocmaatregelen.
            </p>

            <p>
                Een geloofwaardige en duurzame verankering van dit begrotingskader vergt op termijn een wijziging van de
                Grondwet en van enkele bijzondere wetten. Tegelijk kunnen verschillende elementen, zoals een vroegere
                begrotingskalender, een jaarlijkse Verantwoordingsdag, systematische spending reviews en een versterkte
                rol voor onafhankelijke instellingen, al op korte termijn worden ingevoerd. Juist omdat het gaat om
                spelregels voor de lange termijn, is de voorgestelde verankering op een hoger normatief niveau een
                logische volgende stap.
            </p>

            <p>
                Wij nodigen u uit om deze elementen, inclusief de noodzakelijke institutionele verankering, centraal te
                plaatsen in een toekomstige hervorming van het begrotingskader, zodat de Belgische overheidsfinanciën
                kunnen steunen op duidelijke regels, voorspelbaarheid en institutionele discipline.
            </p>

            <p class="closing">
                Met de meeste hoogachting,
            </p>
        </section>

        <section id="ondertekenaars" class="signatories-section">
            <h2>Ondertekenaars</h2>
            <p class="signatories-intro">
                De ondertekenaars van deze brief:
            </p>
            <ul class="signatories-list">
                <li>
                    Willem Sas
                    <!-- <span class="role">[Functie / affiliatie (optioneel)]</span> -->
                </li>
                <li>
                    Kevin Spiritus
                    <!-- <span class="role">[Functie / affiliatie (optioneel)]</span> -->
                </li>
                <li>
                    Toon Vanheukelom
                    <!-- <span class="role">[Functie / affiliatie (optioneel)]</span> -->
                </li>
            </ul>
        </section>
    </main>

    <footer class="page-footer">
        Deze pagina bevat de tekst van de open brief zoals aangeleverd door de auteurs.
    </footer>
</div>
</body>
</html>
